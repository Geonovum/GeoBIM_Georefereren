# Introductie
De integratie van Geo met BIM maakt het mogelijk om de interactie tussen bouwwerk en omgeving te modelleren en inzichtelijk te maken in diverse ontwikkelstadia en kan zo het ontwerp-, beheer-, ontwerp- en besluitvormingsproces versnellen. [[Mallela2024]]

De behoefte aan data delen tussen de Geo- en BIM-wereld lijkt vanzelfsprekend, omdat beide werelden op het niveau van een bouwwerk dezelfde objecten lijken te definiëren. Maar voor zinvolle integratie is het goed om te beseffen dat beide werelden een andere modelleer-benadering hebben en daarom ook verschillen kennen die overbrugd moeten worden. 

Een fundamenteel verschil is het gebruik van een lokaal coördinatenstelsel in BIM versus het gebruik van een geografisch coördinatenstelsel in Geo. Dit kan worden opgelost door BIM-modellen te georefereren, maar dat is in de praktijk nog niet triviaal. Je gaat immers van een cartesisch, orthogonaal coördinatenstelsel waarbij de afstand tussen twee coördinaatlijnen constant is over naar coördinaten die de vorming van de aarde representeren. Vooral voor bouwwerken en infrastructuur die een groot gebied omvatten kan dit een ongewenste vertekening geven. Momenteel is dit technisch op te lossen, maar het vraagt in de praktijk veel uitzoekwerk en is bovendien niet als standaard workflow beschikbaar binnen de mainstream software omgevingen. De uitdaging hier is het ontwikkelen van breed gedragen, gestandaardiseerde oplossingen met duidelijke handreikingen zodat deze oplossingen ook beschikbaar komen voor klein-tot-middelgrote projecten waar niet altijd de benodigde expertise beschikbaar is. [[Stoter2020]]

Deze praktijkrichtlijn is bedoeld voor GEO- en BIM-modelleurs van infra en utuliteitsbouw. De richtlijn voorziet in werkwijze en oplossingen die nodig zijn om Geo en BIM te georefereren. Het biedt een Informatie Levering Handleiding gebaseerd op open standaard uitwisseling. 

# Leeswijzer
Deze praktijkrichtlijn is als volgt opgebouwd: 

In het hoofdstuk **Coördinaattransformatie, datumtransformatie en coördinaatconversie** wordt een toelichting gegeven op coordinaatreferentiesystemen en de manier waarop transformatie en conversie van coördinaatsysteem en datum kan gebeuren. Vervolgens worden in het hoofdstuk **Methodes van georeferentie** meerderen manieren van georefereren toegelicht die kunnen worden ingezet bij het gebruik van open BIM en Geo. Ook geeft dit hoofstuk aanbevelingen voor de toe te passen methode. Het hoofdstuk **Handleiding Software** voorziet in de praktische beschrijving van de stappen die men in veelgebruikte software dient te nemen om tot de beschreven methode van georeferentie te komen. De beschreven werkwijzen zijn echter niet exclusief van toepassing op deze software. Dit hoofdstuk is dan ook niet limitatief bedoeld. Het hoofdstuk **Tooling** beschrijft tools en plugins die gebruikt kunnen worden om te ondersteunen in de georeferentie van Geo en BIM. 
